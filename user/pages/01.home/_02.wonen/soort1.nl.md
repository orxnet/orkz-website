---
title: 'Wonen in het Oude RKZ'
bgcolor: '#C1A62F'
menu: Wonen
layout_classes: image_left
---

Wonen in het Oude RKZ
---------------------

#### Zelfwerkzaamheid
Van iedere bewoner/ster wordt een actieve deelname verwacht. De afspraak is dat iedereen een dagdeel per week meewerkt. Deze bijdrage is belangrijk omdat we op die manier onze leefwijze in stand kunnen houden, terwijl de woonlasten laag blijven. Het ORKZ is niet bedoeld als studentencomplex voor goedkoop wonen. 

#### Woningcoöperatie De Koevoet 
De bewoners zijn verenigd in Coöperatie de Koevoet. De coöperatie draagt de huur af aan woningbouwvereniging Nijestee en de bewoners betalen hun huur aan de coöperatie. Bij ondertekening van het huurcontract ben je automatisch lid van de coöperatie. 

#### Bewonersvergadering
De Bewonersvergadering is het belangrijkste onderdeel van het Oude RKZ. Bewoners stemmen over voorstellen die door het bestuur of door bewoners worden ingebracht. Vervolgens worden deze besluiten uitgevoerd door het bestuur of de verschillende commissies.  Ook kiest de  bewonersvergadering eens per jaar het nieuwe bestuur van de Koevoet. Het bestuur is belast met de dagelijkse leiding en het onderhouden van interne en externe betrekkingen.

#### Technische dienst en Onderhoud
De Technische Dienst en Onderhoud gaan over het fysieke onderhoud van het pand. De Technische Dienst doet dit voor een deel onder de grond: ze onderhouden en regelen de CV-ketel, de andere technische installaties en de leidingen. Onderhoud is meer bovengronds aan het werk: zij gaan over verbouwingen, klein onderhoud aan de algemene delen van het pand en ze regelen de grotere onderhoudsklussen, al dan niet uitbesteed aan bedrijven. Klein onderhoud aan kamers wordt in de regel door bewoners zelf uitgevoerd.

#### Koevoeter Courant
Algemene communicatie verloopt via de Koevoeter Courant, het officiële orgaan van de Koevoet. Hierin staan mededelingen van het bestuur en de verschillende commissies, de agenda en notulen van de Bewonersvergadering, opinie, aankondigingen van leuke activiteiten zoals feesten, bandjes en theater en allerlei andere zaken die te maken hebben met het Oude RKZ. Voor uitgebreidere zaken komt er zo nu en dan een RKZ-krant uit.
